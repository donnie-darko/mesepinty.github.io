---
title: Rólam
layout: page
description: Ki írja a meséket?
bodyClass: page-about
---

![](/images/rolam.jpg)

Janecskó Katának hívnak, egy hatéves, fürtös kisfiú mamája vagyok, és körülbelül húsz éve foglalkozom írással, újságírással. 

Az ELTE magyar és kommunikáció szakán végeztem, a tanárképzés részeként tanultam pedagógiát, pszichológiát.  
Írtam rengeteg újságcikket, de önálló tényfeltáró dokumentumkönyvet és néhány novellát is. Az egyikkel 2020-ban megnyertem a 100 szóban Budapest novellapályázatát.  

Az első mesémet még gyerekkoromban írtam (egy kedves kisgyerek ráhatására megjavuló betörőkről szólt :) ) , de az első igazi mesém 2020 szeptemberében jelent meg a Szitakötő folyóiratban. Azóta minden számban, azaz negyedévente jelent meg mese tőlem a Szitakötőben, amire a lap színvonala miatt nagyon büszke vagyok.  

Most épp egy önálló mesekönyvön is dolgozom. A kisfiamnak évek óta mindig új, saját történeteket mesélek esténként - csak akkor panaszkodott, mikor a Lufivilág című mesémet túl rövidnek találta. 

Nagyon szeretem a gyerekeket, és nagyon szeretek írni.

# Néhány megjelent mesém

Megmutatom a kezdő mondatait pár, a Szitakötőben megjelent mesémnek:

### Az űrlények szelencéje

Amikor a repülő csészealj becsapódott Panniék kertjébe, a hernyók rémületükben lepotyogtak az eperlevelekről, és a vén vakondnak – legnagyobb bosszúságára – beomlott az egyik járata, ráadásul éppen az, amelyik az éléskamrájához vezetett.

### Egy korszak vége

Csík, a vadmalac azon kapta magát, hogy megint lemaradt a testvéreitől. Amikor kiszúrta, hogy az idős Almádi házaspár félig elhúzva felejtette a függönyt, és így belátni az ablakon, éppen a kékesen villogó izére, muszáj volt kicsit megállnia. Pont az éneklős tehetségkutató műsor ment, amit a legjobban szeretett. A torzonborz fiúnak drukkolt, akinek olyan csíkokat festett valaki a hajába, mint amilyenekkel ő született.

### A tükör vándorútja

Kevesen ismerték úgy Meseország lakóit, mint Timót, a tükör. Milliószor látta mindenkin mindazt, ami állandó: a szabálytalan mosolyokat és a griberliket, a ferde orrokat, elálló füleket, a szeplőket, anyajegyeket, a szénfekete gombokhoz hasonlatos meg a mandulavágású szemeket. És hányszor megfigyelhette az árulkodó, múlékony villanásokat is! Bár ritkán szóltak hozzá, pontosan tudta, kiben mi lakozik. 

### A pöttömök csengettyűje

A legkisebb gyerek is tudja, hogy pöttömök nélkül nem mennek rendben a dolgok. Kifut a leves. A macskák forgolódnak álmukban, és lepottyannak az ablakpárkányról. A nagymamák sehogy sem találják az olvasószemüvegüket.


> Az összes eddig megjelent mesémet elolvashatod, sőt némelyiket meg is hallgathatod a [Liget Műhely oldalán](https://ligetmuhely.com/szerzo/janecskokata/), ahol a mesékhez készült remek illusztrációkat is megtalálod.
